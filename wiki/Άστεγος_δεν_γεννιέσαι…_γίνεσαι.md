Άστεγος δεν γεννιέσαι… γίνεσαι

Όσοι βρίσκουν απόλυτα φυσιολογικό, εν έτει 2020, να υπάρχουν άστεγοι και άποροι σε μία πόλη σαν τα Χανιά, μία πόλη μιας “σύγχρονης” δυτικής δημοκρατικής χώρας, δε χρειάζεται να συνεχίσουν να διαβάζουν.

Το κείμενο απευθύνεται σε όσους βρίσκουν ένα τέτοιο γεγονός αδιανόητο, παρόλο που δυστυχώς συμβαίνει, και αποτελεί τη σκληρή πραγματικότητα στην καθημερινή ζωή αρκετών συνανθρώπων μας.

Απευθύνεται επίσης στους φορείς εκείνους που, ενώ θα περίμενε κανείς ότι εν μέσω πανδημίας θα ευαισθητοποιούνταν και θα έσκυβαν πάνω στο ζήτημα με στόχο την άμεση βελτίωση αν όχι την ολική επίλυσή του, λάμπουν δια της απουσίας τους, με αποτέλεσμα το πρόβλημα καθημερινά να εντείνεται όλο και περισσότερο.

Τα θύματα αυτής της αδιαφορίας και της έλλειψης πολιτικής βούλησης εκ μέρους των φορέων; Οι συνήθεις ύποπτοι : Άστεγοι, άποροι και μετανάστες.

Ειδικότερα όσον αφορά τους άστεγους, ο πληθυσμός τους στην πόλη μας ολοένα και αυξάνεται. Άνθρωποι καταλήγουν στο δρόμο, λόγω  της οικονομικής κρίσης ή επειδή δεν είχαν πρόσβαση στην ήδη μικρή και υπερπλήρη δομή φιλοξενίας.

Αυτοί οι συνάνθρωποί μας έχουν βασικές ανάγκες, απαραίτητες για τη διαβίωσή τους, που όμως δεν μπορούν να ικανοποιήσουν: στέγη, ιατρική φροντίδα, φαγητό, πρόσβαση σε στοιχειώδεις υπηρεσίες (νερό, προσωπική υγιεινή, καθαριότητα, ηλεκτρισμό)· ούτε καν την “αυτονόητη” σε εμάς φόρτιση του κινητού τους τηλεφώνου για να επικοινωνούν με τις αρμόδιες υπηρεσίες και τους δικούς τους ανθρώπους.

Σ’ αυτές τις δύσκολες συγκυρίες θα πρέπει όλες και όλοι να σταθούμε δίπλα σε αυτούς τους ανθρώπους με όποιο τρόπο μπορούμε. Είτε ενισχύοντας τις δομές αλληλεγγύης της πόλης προσφέροντας τρόφιμα, ρούχα, κουβέρτες και είδη πρώτης ανάγκης, είτε με την ενεργή συμμετοχή μας στην οργάνωση δικτύων αλληλοβοήθειας και συμπαράστασης, είτε πιέζοντας με όποιο τρόπο μπορούμε τους θεσμικούς φορείς (δήμο, αστυνομία, περιφέρεια) να αναλάβουν τις ευθύνες τους, απέναντι σε όλους αυτούς που τώρα, περισσότερο από ποτέ, το έχουν πραγματικά ανάγκη.

Ας αναλογιστούμε απλά, πώς μπορεί να βιώνει την πανδημία και το lockdown ένας άνθρωπος που δεν έχει καν σπίτι, γνωρίζοντας ήδη το πόσο δύσκολα τα βιώνουμε εμείς που έχουμε.


Πρωτίστως, καλούμε το Δήμο Χανίων, να αναλάβει τις ευθύνες του και να μεριμνήσει για όσους δεν έχουν στέγη, για όσους κοιμούνται στα χωράφια και σε παραπήγματα.

Με βάση την υπ’ αριθμ. 266/22-03-2020 απόφαση του Υπουργείου Εσωτερικών, με θέμα «Έκτακτα μέτρα για την προστασία αστέγων και τον περιορισμό διάδοσης του κορωνοϊού», υποχρεούται νομικά να καλύψει τις ανάγκες των αστέγων και να φροντίσει για τη μετάβασή τους σε ξενοδοχείο ή άλλο κατάλληλα εξοπλισμένο δημόσιο κτίριο. Επίσης, καλείται να αναπτύξει υπηρεσία φροντίδας και παροχής υπηρεσιών στο δρόμο (street work) και να λάβει επιπλέον μέτρα βοήθειας και υποστήριξης όπως: παροχή προμηθειών τροφίμων σε ανήμπορους συμπολίτες μας μέσω του “Βοήθεια στο Σπίτι”, μέτρα προστασίας για τοξικοεξαρτημένους και Ρομά και διανομή κατ οίκον της τροφής ατόμων που σιτίζονται στα συσσίτια.

Σε αυτούς τους έκτακτους καιρούς, απαιτούνται έκτακτες αποφάσεις. Η αφύπνιση του δήμου είναι υποχρεωτική. Η ανάγκη λήψης μέτρων κρίνεται πιο επιτακτική από ποτέ.

Τι μπορεί να γίνει άμεσα;

-   Να αξιοποιηθεί κάποιο άδειο ξενοδοχείο ή κάποιο κτίριο του Δημοσίου με επαρκή εξοπλισμό με την αναγκαία πρόσληψη προσωπικού.

-   Μέχρι ο Δήμος να καλύψει τις ανάγκες, να ανασταλούν οι εκκενώσεις κτιρίων  όπου μένουν προσωρινά άστεγοι και να δοθεί βοήθεια στο μέρος που ζουν με κατάλληλο τρόπο.

-   Να γίνει μια οργανωμένη καταγραφή των ανθρώπων που έχουν ανάγκη και να γίνει μια έρευνα σε επαφή με άλλους Δήμους της χώρας αλλά και του εξωτερικού, που έχουν διαχειριστεί καλύτερα το ζήτημα έτσι ώστε να κατανοηθεί πόσες και τι δομές χρειάζονται, τι προσωπικό σε κάθε δομή κλπ. Στο ίδιο πλαίσιο μπορεί να γίνει ένα ανοιχτό κάλεσμα σε όλους τους ανθρώπους ( γιατρούς, ψυχολόγους, κοιν. λειτουργούς, απλούς εθελοντές κ.α. ) οι οποίοι είτε έχουν εργαστεί, είτε είναι εξειδικευμένοι στο να εργάζονται με άστεγους και ευπαθείς ομάδες γενικότερα, έτσι ώστε να αξιοποιηθεί η γνώση και η εμπειρία τους, καταθέτοντας συγκεκριμένες προτάσεις για το πώς μπορούν να στηθούν και να λειτουργήσουν καλύτερα οι δομές αυτές.

-   Να ζητηθεί η αρωγή της Περιφέρειας και να ασκηθεί πίεση για κρατική ενίσχυση και χρηματοδότηση έτσι ώστε να δημιουργηθούν οι δομές που χρειάζονται. Ο στόχος θα πρέπει να είναι η μόνιμη επίλυση του ζητήματος και όχι απλά μία προσωρινή λύση για την περίοδο της πανδημίας.

-   Τέλος, καθώς τα περιστατικά βίας εις βάρος γυναικών αυξάνονται, πρέπει πέραν των τυπικών υποχρεώσεων που έχει, να φροντίσει για την επέκταση της δομής για θύματα έμφυλης βίας τόσο με προσωπικό όσο και με  χώρους.

Καλούμε τη δημόσια αρχή να δημιουργήσει άμεσα τις απαραίτητες δομές, και κάθε συνάνθρωπό μας να βοηθά όπου δύναται όσους το έχουν ανάγκη. Η απάντησή μας στη δυστοπία των ημερών, δεδομένων και των δυσκολιών του άμεσου μέλλοντος, να είναι η αλληλοστήριξη και η διεκδίκηση των βασικών αναγκών και δικαιωμάτων για κάθε άνθρωπο.  
